---
layout: layouts/base.njk
title: Muzeum
lang: hu
slug: museum
permalink: /hu/museum/
---

# Nyomd és sajtóamúzeum

A Forum Nyomda 1957-ben jött létre azzal a céllal, hogy az akkor már több mint tíz éve megjelenő
Magyar Szót – mint az egyetlen vajdasági magyar nyelvű napilapot –, valamint más kisebbségi nyelveken
megjelenő kiadványokat nyomtassa. Kevés olyan magyar nyelvű napi- vagy hetilap jelent meg az egykori
Jugoszlávia területén, amely legalább egy bizonyos időszakban ne a Forum Nyomdában készült volna. Az
elmúlt évtizedek során a Forum Könyvkiadó Intézet több ezer könyvcíme került ki a Forum Nyomdából,
itt készült több kultikus folyóirat, valamint többmilliós példányszámban hagyták el a nyomdát a különféle
szórakoztató ponyvaregények és képregények. Az évek során kalligráfusok, litográfusok, cinkográfusok,
gépészek és grafikai tervezők megannyi nemzetközileg is elismert terméket hoztak létre. Ennek
bizonyítéka a munkatársak által megszerzett rengeteg díj a szebbnél szebb könyvekért, monográfiákért,
valamint a nemzetközileg is elismert bélyegkészítésért.
2001-ben sajnálatos esemény nehezítette meg a vállalat életét, ugyanis leégett a Forum Nyomda második
üzemrészlege. A tűzvészben teljesen megsemmisült a nyomda ívnyomó gépe, valamint több mint fél tucat
más nyomdagép, ezenkívül az épület is igen jelentős kárt szenvedett. Hosszú évekbe telt, mire a nyomda
és a vállalat kiheverte ezt az óriási veszteséget, 2023-ban azonban évtizedes álom valósult meg azáltal,
hogy megújult és új csarnokkal bővült a nyomda telepi részlege, aminek köszönhetően végre sikerült
egyesíteni a két részlegét, ezáltal lehetővé vált, hogy új gépek vásárlásával és jobb munkakörülmények
biztosításával bővítsék a nyomda által kínált szolgáltatások sorát, tovább növelve a szolgáltatásaik
színvonalát is.
